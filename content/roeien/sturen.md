+++
title = "Sturen"
draft = false
params.menu = "Roeitechniek"
+++

De stuurvrouw of -man zorgt voor:

- de veiligheid van roeiers en mede watergebruikers (denk aan andere
  boten, maar ook zwemmers en SUPpers)
- de koers van en het manoeuvreren met de boot
- het geven van duidelijke commando's aan de roeiers

De stuurvrouw of -man moet:
- wind-, weers- en wateromstandigheden kunnen inschatten en
- relevante bepalingen uit het [Binnenvaartpolitiereglement
  (BPR)](https://wetten.overheid.nl/BWBR0003628/2017-01-01)
  kennen

Uit het BPR o.a.:

- het herkennen van de vaargeul
- betekenis van borden, zoals een blauw bord betekent dat het
  binnenvaartschip de binnenbochten mag nemen
- stuurboord wal aanhouden
- voorrangsregels als zeil gaat voor spierkracht, zeil en spierkracht
  gaat voor pleziermotorvaart.

Dit is net iets minder relevant voor de Kromme Rijn maar roeiers moeten
deze regels wel kennen voor als we op ander water roeien en omdat het
hoort bij goed zeemansschap.

### Stuurtechniek in het kort

1.  Tijdig en zo weinig mogelijk sturen. Doe dat met beperkte
    koerswijzigingen.
2.  Grotere koerswijzigingen door 'bakboord best'/'stuurboord sterk' te
    geven, te 'houden' of 'rond' te maken.
3.  Een roer doet alleen iets als we vaart hebben.
4.  Bij strijken: roer recht houden met de stuurtouwtjes strak in de
    handen.
5.  Zo min mogelijk over een boord hangen in verband met balans.

### Stuurtechniek uitgebreid

Allerlei invloeden zijn er de oorzaak van dat een boot van de rechte
koers afwijkt (wind, stroom, ongelijk trekken aan stuurboord en
bakboord, gebreken aan de boot). Wanneer een boot van de rechte koers
afwijkt of bij bochten in het vaarwater dient er gestuurd te worden.

Wanneer er gestuurd wordt, komt het roer onder een hoek op de lengteas
van de boot te staan. Dit heeft niet alleen tot gevolg dat de
vaarrichting van de boot verandert, maar heeft ook een remmend effect op
de snelheid én een storende invloed op de balans.

Deze twee effecten worden groter naarmate de uitslag van het roer groter
is. Het is dus zaak op tijd te reageren als de boot van de koers afwijkt
en rustig te corrigeren. De oorspronkelijke koers kan met een zeer
kleine roeruitslag hernomen worden. De boot draait na een stuurmanoeuvre
nog iets door in de gestuurde richting, daarom moet je tijdig stoppen
met sturen. Vooral in wedstrijden moet de stuur hierop zeer attent zijn.
Als hij laat reageert, gaat hij zigzaggend over de baan met veel
remmende roeruitslag.

### Wanneer sturen

Om het roer te kunnen gebruiken heeft een bootsnelheid nodig; bij weinig
vaart zal de boot dus ook minder sturen dan bij een hoge snelheid. De
boot stuurt het best bij een kleine roeruitslag. Kleine koerscorrecties
dienen alleen tijdens de recover plaats te vinden. De werking van het
roer is dan het grootst (de snelheid is dan maximaal) en de roeiers
worden het minst gestoord in hun haal. Moet er een grotere
koerscorrectie gemaakt worden, trek dan niet te veel aan (één van) de
stuurtouwtjes. Doe het in kleine stapjes en breng het roer weer rustig
terug in het midden van de boot. Een roeruitslag van meer dan 30° geeft
nauwelijks meer sturend effect en remt de boot slechts af. Hoe langzamer
de boot vaart, hoe meer men de roeiers bij het sturen moet inschakelen
(met 'bakboord sterk en 'stuurboord sterk').

### Niet altijd sturen

Wanneer de noodzakelijke koerswijziging zo groot is, dat die niet alleen
door de werking van het roer tot stand gebracht kan worden of niet snel
genoeg tot stand gebracht kan komen, dient de stuur de roeiers mee te
laten sturen door aan een van de boorden harder te laten trappen:
'bakboord best'/'stuurboord sterk'. Bij nog grotere koerswijzigingen
laat de stuur lopen, met daarna 'houden' aan één boord, eventueel
gevolgd door 'rondmaken' over dat boord.
